---
author: in
date: 2014-07-21 15:05:55+00:00
draft: false
title: '[Review] Person of interest ;American TV Series'
type: post
url: /2014/07/review-person-of-interest/
categories:
- Innn's Review
- Movies
tags:
- person of interest
- review
- series
---

### ![person of interest header](https://www.innnblog.com/wp-content/uploads/2014/07/person-of-interest-header.jpg)





### "You are being watched. The government has a secret system: a machine that spies on you every hour of every day.


Person of interest เป็นซีรีส์ทีวีของทางอเมริกา เป็นเรื่องราวของอดีตเจ้าหน้าที่ CIA ที่ถูกจ้างโดยอภิมหาเศรษฐีลึกลับเพื่อป้องกันอาชญากรรมที่จะเกิดขึ้น...

<!-- more -->



### เรื่องย่อแบบยาวๆหน่อย:


ตามคำเปรยบล็อกนี้เลยครับ คุณกำลังถูกสอดแนม รัฐบาลมีระบบลับระบบหนึ่งที่สอดแนมคุณทุกๆชั่วโมงทุกๆวัน ผมรู้เพราะผมสร้างมัน ถูกออกแบบขึ้นเพื่อที่จะตรวจสอบการกระทำก่อการร้าย แต่มันกลับเห็นทุกอย่าง ไม่ว่าจะเป็นอาชญากรรมที่เกิดกับคนทั่วไป รัฐบาลตัดสินว่าคนพวกนี้ไม่สำคัญ เลือกที่จะเมินเฉยและปล่อยให้ตาย รัฐบาลไม่ทำแต่ผมทำ ผมเลือกที่ช่วยคนพวกนี้ แต่ผมต้องการคู่หู คู่หูที่สามารถขัดขวางการเกิดอาชญากรรมพวกนี้ได้ พวกเราถูกตามล่าโดยตำรวจ พวกเราทำงานกันแบบลับๆ คุณจะไม่มีทางหาพวกเราเจอ แต่เหยื่อหรือผู้กระทำผิด ถ้ามีเลขของคุณปรากฏขึ้นมา เราจะตามหาคุณเอง

ข้างบนในส่วนเรื่องย่อ กับคำเปรยบล็อกนี้ ผมเอามาจากคำเปิดของซีรีส์เรื่องนี้ เพราะไม่อาจหาเรื่องย่อที่ดีกว่านี้ได้แล้วจริงๆ ผมแปลเป็นไทยให้เสร็จสรรพ :3 [หากใครต้องการอ่านฉบับเต็มไปหาได้ที่ [Wikipedia](http://en.wikipedia.org/wiki/Person_of_Interest_(TV_series))]

\\ตอนนี้ผมกำลังดูซีซั่น 3 อยู่ ค่อยๆไล่ดูมาตั้งแต่ตอนปิดเทอม :D


### ดูแล้วมีความเห็นยังไงบ้าง


หลังจากที่ดูจบไปสองซีซั่นกว่าๆ พบว่าติดเรื่องนี้มากเลยทีเดียว พอๆกับตอนติดซีรีส์เรื่อง [Sherlock (กดย้อนกลับไปอ่านได้)](https://www.innnblog.com/sherlock-the-best-series-ever/) แต่เนื่องด้วย Person of interest เป็นซีรีส์ของฝั่งอเมริกา จึงต่างจากซีรีส์ของฝั่งอังกฤษที่ออกประมาณปีละ 3 ตอน [TT] ทำให้ผมสามารถดู Person of interest ได้ต่อเนื่องไม่ต้องรอออกตอนใหม่เป็นปี

Person of interest เป็นซีรีส์แนวเกี่ยวกับ Action/Drama/Mystery [ยึดตาม IMDB] ที่ผสมเนื้อเรื่องได้ลงตัว จากตอนแรกที่เป็นปมใหญ่ๆ แล้วค่อยๆคลายมาเรื่อยๆ บอกได้เลยว่าปมที่ผูกไว้ทำให้เนื้อเรื่องน่าติดตาม สนุก และทำให้เราได้ร่วมลุ้นว่าจะเกิดอะไรต่อไป มีเรื่องหักมุมให้เราได้เงิบได้หลายๆครั้ง คนดีในเรื่องที่เห็นอาจกลายเป็นคนร้ายได้ง่ายๆกันเลยทีเดียว

ผมเองก็ดูซีรีส์ฝรั่งมาหลายเรื่อง บางเรื่องก็ดูแล้วดรอปไม่ดูต่อ แต่บางเรื่องก็ติดงอมแงมแงมแบบเรื่องนี้ ในเรื่อง Person of interest ด้านการผูกปมและเนื้อหา ผมขอยกเรื่องนี้ให้เป็นรองซีรีส์เรื่อง [Sherlock](https://www.innnblog.com/sherlock-the-best-series-ever/) เลย!!


### สิ่งที่น่าสนใจ


คือตอนแรกที่ผมมาดูเรื่องนี้เพราะว่าได้อ่านข่าวเกี่ยวกับโครงการสอดแนมของรัฐบาลอเมริกา โดยหน่วยงาน NSA แล้วไปเจอคนคอมเมนท์เรื่องนี้เข้าเลยไปหามาดู พอดูแล้วภาพ NSA เด้งเข้ามาในหัวเลยว่าเป็นยังไง สิ่งที่ NSA ทำในความเป็นจริงกับระบบลับ [ชื่อ The machine] ในเรื่องนี้ทำสิ่งที่เรียกว่า "Mass surveillance" เหมือนกันเดะๆ สามารถหาข่าวเรื่อง NSA อ่านต่อได้ที่ [Blognone](https://www.blognone.com/topics/nsa) ครับ

โอเค ก็พูดมาเยอะแล้ว ตอนจบก็ขอทิ้งท้ายไว้ว่า ซีรีส์เรื่องนี้ สนุก และควรค่าต่อการดูแน่นอนครับ
